\documentclass[12pt]{article}
\usepackage[finnish]{babel}
\linespread{1.5}
\begin{document}

\title{TA5 Makrotaloustieteen erikoiskurssi}
\author{Oppimispäiväkirja, Tuomas Starck, 013464031}
\date{Kevät 2020}
\maketitle

\newpage
\section{Finanssikriisin syitä ja seurauksia}

Anne Mikkola aloitti orkestroimansa kurssin luennolla ''Finanssikriisin syitä
ja seurauksia''. Luento käsitteli finanssikriisejä yleisesti ja erityisesti
vuosina 2007–2009 maailmantaloutta ravistellutta kriisiä ja sitä, kuinka se oli
syntynyt USA:n asunto- ja rahoitusmarkkinoilla. Koska tunnin alussa käsiteltiin
kurssiin liittyviä asioita, luennon varsinaiselle aiheelle jäi hieman
tavallista vähemmän aikaa, mutta vastapainoksi tämä luento oli sisältönsä
puolesta yksi kurssin teknisemmistä.

2000-luvun alussa Yhdysvaltain asuntomarkkinoilla kehiteltiin
finanssi-innovaatioita, jotka mahdollisti myös verrattain köyhien ihmisten
saada asuntolainaa. Nämä eri finanssikyhäelmät – M/ABS:t, CDO:t, jne – ovat
mielestäni kiehtovia, mutta ne myös auttoivat hämärtämään sitä tosiasiaa, että
lainojen taustalla olevien vakuuksien arvo ei vastannut lainojen arvoa.
Korkojen lasku ja lainan saannin helppous myös ruokki asuntojen hintakehitystä
ja vuosien 2001–2005 välillä asuntojen mediaanihinta nousi lähes kolmanneksen.

Kuplan puhkeaminen alkoi asuntojen hintojen nousun pysähtymisellä tai laskulla,
jonka seurauksena velkojen maksukyky heikkeni. Velallisen saattoi olla
edullisempaa jättää asunto kuin maksaa siitä arvoaan enemmän. Seurauksena on
kierre, jossa reaaliomaisuuden ja lainojen arvot laskevat, lainanannon
kannattavuus laskee ja lainanantoa rajoitetaan, talous supistuu, ja nämä kaikki
seuraukset ruokkivat toisiaan.

Luennolla kerrottiin kuinka pankkien epäluottamus toisiinsa paisutti
Yhdysvaltojen asuntomarkkinoiden kriisin globaaliksi ongelmaksi ja että
Euroopassa valtioiden budjettien alijäämät kasvoivat. Näin jälkeenpäin luentoa
ja materiaaleja selatessani huomaan, että olisin mielelläni oppinut lisää
finanssikriisin vaikutuksista Atlantin tällä puolen. Aihetta käsiteltiin toki
aikanaan paljon uutisissa, mutta tarkempi taloustieteellinen katsaus olisi
minusta kiinnostava.

Finanssikriisistä toipuminen tapahtui eri tavoilla eri puolilla maailmaa.
USA:ssa rahoituslaitoksia sekä kaatui, tuettiin, ja sosialisoitiin. Lisäksi
vuoden 2009 alussa yli 700 miljardin elvytyspaketti hyväksyttiin kongressissa.
Myös Japanissa käytettiin satoja miljardeja elvytykseen. EKP laski ohjauskorkoa
ja myönsi eurooppalaisille pankeille halpoja lainoja, jotta rahaliikenne
pankkien välillä toimisi. Vaikka talouden supistuminen oli tietysti haitaksi,
välttyi Suomi varsinaiselta pankkikriisiltä.

Vaikka vuoden 2008 finanssikriisi oli ennestään uutisista tuttu, oli tämä
luento kokonaisuudessaan kiinnostava, sillä sain sekä tarkemman että
koherentimman kuvan syistä ja seurauksista (erityisesti tapahtumista
Yhdysvalloissa). Lisäksi nyt ymmärrän myös 90-luvun laman hieman paremmin.


\newpage
\section{Riittääkö Suomessa työvoima?}

Turun yliopiston professori Matti Virén luennoi otsikolla ''Riittääkö työvoima
Suomessa?''. Suurten ikäluokkien siirtyessä kohti eläkettä, otsikon kysymys
vaikuttaa ajankohtaiselle ja odotin kuulevani luennolla ennustuksia
väes\-tö\-ra\-ken\-teen ja työvoiman tarpeen kehityksestä. Välittömästi luennon
alettua Virén kuitenkin -- omien sanojensa mukaan -- banalisoi aiheen otsikon
ja kiinnitti huomion kysymykseen siitä, mitä tarkoittaa työvoiman riittäminen
tai työvoiman tarve.

Aiheen taustalla on toki todellinen muutos eli väestön ikääntyminen. Vuoden
2010 huipun jälkeen työikäinen väestö on tosiasiallisesti supistunut jo 100 000
hengellä, joka on huomattavasti suurempi luku kuin mitä olisin arvannut sen
olevan. Virén kuitenkin painotti joustojen merkitystä tässä keskustelussa.

Joustot ovat tietysti tuttu käsite ensimmäisiltä taloustieteen luennoilta
alkaen. Tässä yhteydessä luennon oleellinen viesti oli, ettei nykyisten lukujen
perusteella voi sellaisenaan tehdä kovin pitkälle vietyjä ennustuksia tulevasti
työvoiman tarpeesta, sillä tarve itsessään ei ole kiveen hakattu. Tai kuten
Virén asian muotoili: ''Kun puhutaan työvoiman palkkajoustosta, sen
käänteiskuvaus on tietenkin silloin palkkojen jousto työllisyyden suhteen.''
Toisin sanoen työvoimamarkkinat ovat talouden pelikenttä, jossa tasapaino
määräytyy monien tekijöiden perusteella. Jos esimerkiksi jollain alalla
työvoiman tarve kasvaa, nousee myös palkat ja sitä kautta työvoiman tarjonta.
Vastaavasti jos työvoimakustannukset nousevat, muuttuu robotisaatio
suhteellisesti edullisemmaksi vaihtoehdoksi.

Edellä esitetyn päättelyketjun perusteella vastaus luennon otsikon kysymykseen
ei ole koskaan kyllä tai ei vaan esimerkiksi se, että työvoiman kysynnän kasvu
voi johtaa alan automaatiotason ja rakenteiden muutokseen.

Kokonaisuudessaan pidin tästä luennosta erityiseksi siksi, että Virén avasi
aiheen perustekijöihinsä ja selitti niistä koostuvan rakenteen. Luonnollisesti
luento sukelsi yksityiskohtiin ja tilastoihin paljon tarkemmin.
Mielenkiintoisia yksityiskohtia olivat mielestäni esimerkiksi ne, että
työvoiman hintajousto on tyypillisesti lähellä lukua $-0,5$ ja se, millä tavoin
eri työllisyyslukuja luodaan (Työ- ja elinkeinoministeriön kortistoluvut ja
Tilastokeskuksen työ\-voi\-ma\-tut\-ki\-muk\-sen luvut). Piilotyöttömyys
ymmärrettävästi herätti luennolla kysymyksiä ja keskustelua, sillä noin 150 000
työttömän kadottaminen kuulostaa merkittävältä, mutta jätän tilastojen
käsittelyn toiseen kertaan.


\newpage
\section{Johdatus eläkejärjestelmiin}

Eläketurvakeskuksen johtaja ja tohtori Jaakko Kiander luennoi otsikolla
''Johdatus eläkejärjestelmiin''. Otsikko oli hyvin osuva, sillä luento oli
sisältönsä puolesta suoraviivainen katsaus eläkejärjestelmiin eikä juuri muuta.
Kiander ei sisällyttänyt luentoon omaa työnantajaansa, joten lähdin etsimään
tietoa itse. Opin että on olemassa laki Eläketurvakeskuksesta, joka sanoo, että
ETK:n tehtäviin kuuluu eläketurvan toimeenpano ja kehittäminen,
tutkimustoiminta, tiedottaminen, eläkelaitosten yhteistyön edistäminen ja
ainakin 12 muuta lain luettelemaa kohtaa.

Suomessa on käytössä julkinen, lakisääteinen, ansiosidonnainen,
etuusperusteinen, osittain rahastoiva työeläkejärjestelmä, jota pääsääntöisesti
toteuttaa yksityiset työeläkejärjestöt. Maailmalla on myös erilaisia
ratkaisuja. Esimerkiksi eläkkeiden rahoitus voisi toimia jakojärjestelmällä,
jossa maksettavat eläkkeet rahoitetaan suoraan verotuloilla. Vastaavasti
voidaan käyttää rahastoja siten, että eläkemenot kerätään etukäteen,
sijoitetaan ja eläkkeet maksetaan varallisuudesta. Suomen malli on ei ole
puhdas versio kummastakaan näistä vaan välimuoto.

Suomessa käytössä oleva etuusperusteisuus tarkoittaa sitä, että eläkettä
maksetaan etukäteen määrättyjen karttumasääntöjen mukaan. Vaihtoehtoisesti
maksuperusteinen järjestelmä tarkoittaa sitä, että eläkkeen suuruus määräytyy
työuran aikana maksettujen maksujen ja niille kertyneiden tuottojen
perusteella. Luonnollisesti suurempi ansiotaso vaikuttaa positiivisesti
eläkekertymään.

Suomen järjestelmän vahvuuksia on kattavuus ja se, että se on hyvin helppo ja
automaattinen palkansaajan näkökulmasta. Kiander totesi työeläkeyrityksiin
liittyen, ''yleensä ihmiset eivät välttämättä edes tiedä sitä itse,'' mikä osui
naulan kantaan, sillä en osaa suoralta kädeltä mainita minkään työnantajani
valitsemaa työeläkeyritystä. Yleisemmin ottaen tämä kuvaa suhdettani koko
luennon aiheeseen -- vaikka olen ollut työelämässä yli vuosikymmenen, en ole
ajatellut eläkkeisiin liittyviä asioita vielä kertaakaan, joten tämä
johdatusluento on yhtä aikaa sekä hyvin hyödyllinen että kauttaaltaan uutta
tietoa.

Koska työeläkejärjestelmä hajauttaa riskit kollektiivisesti on se paitsi helppo
niin myös riskitön yksittäisen työntekijän näkökulmasta ja karttuneiden
etuuksien suoja on vahva. Sen sijaan yhteiskunnan muutos laajemmin aiheuttaa
riskejä koko järjestelmän toimivuudelle. Syy on sama kuin taloudessa tällä
hetkellä yleisesti: väestön ikääntyminen ja huoltosuhteen heikkeneminen.
Haasteet eivät toki koske Suomea erityisesti vaan koko Eurooppa niin sanotusti
japanisoituu. Tulevaisuus tuo mukanaan paineita korottaa työeläkemaksuja, jotta
rahastot eivät ehtyisi.


\newpage
\section{Työmarkkinoiden toiminta ja rakenneuudistukset}

Jyväskylän yliopiston kauppakorkeakoulun työelämäprofessori Seija Ilmakunnas
luennoi otsikolla ''Työmarkkinoiden toiminta ja rakenneuudistukset''. Luento
tarkasteli suomalaisen hyvinvointiyhteiskunnan edellytyksiä erityisesti
työmarkkinoiden, palkkojen ja kilpailukyvyn näkökulmasta. Lisäksi julkinen
keskustelu sai ripauksen kritiikkiä osakseen, sillä keskusteluissa käytetään
usein poliittisista syistä lukuja, jotka Ilmakunnaan mukaan ovat liian tarkkoja
suhteessa siihen, mitä asiasta tosiasiassa voidaan tietää.

Rakenteellinen työttömyys on asia, josta on puhuttu julkisuudessa ainakin
90-luvun lamasta lähtien (ehkä pidempään, mutta oma muistini ei kanna
kauemmas). Tämä luento tarjosi ensimmäistä kertaa analyyttisen haltuunoton
aiheesta. Tiesin että rakenteellinen työttömyys käsitteenä pyrkii jakamaan
työttömyyden kahtia ja erottamaan niistä suhdanteista riippuvan osuuden, jotta
työttömyyttä voidaan paremmin käsitellä. Sen sijaan en tiennyt, kuinka kehnosti
rakenteellista työttömyyttä kyetään mittaamaan tai arvioimaan. Ilmakuntaan
esittämä diagrammi kertoi siitä, kuinka rakenteellisen työttömyyden arvio on
seurannut työttömyyttä itseään laman vuosina 1990--95, oli silmiä avaava.

Muita mielenkiintoisia asioita luennolla olivat työllisyyteen ja rakenteisiin
liittyvät mekanismit ja muutokset viime vuosikymmeniltä. Esimerkiksi
Beveridge-käyrien esittely tarjosi paremman käsityksen kohtaanto-ongelmaan ja
Okunin laki -- joka ei varsinaisesti ole laki vaan empiirinen havainto --
siihen, kuinka vahvasti talouskasvu ja työllisyys kulkevat käsi kädessä.

Mutta luennon pääasia oli hyvinvointiyhteiskunta. Suomalaisessa mallissa ideana
on, että talouskasvu, jota tarvitaan mallin ylläpitämiseksi, haetaan nimenomaan
viennistä, sillä kotimaiset markkinat ovat pienet. Koska vienti on riippuvainen
muiden markkinoiden kysynnästä, täytyy Suomen kyetä sopeutumaan nopeasti, jos
kysynnässä tapahtuu muutoksia. Perinteisesti Suomessa on ollut jollain tavalla
toteutunut yhteiskuntasopimus, jossa toisaalta työntekijäosapuoli osallistuu
tukemaan viennin kustannuskilpailukykyä ja vastaavasti työnantajaosapuoli ottaa
osaa kollektiiviseen sosiaalisen turvaverkon ylläpitoon. Mielenkiintoinen
huomio, jota en ole tullut aiemmin ajatelleeksi, oli se, että sosiaaliturva
tukee talouden muutosvalmiutta, ketteryyttä ja sitä kautta mahdollistaa
teknologien kehityksen.

Olin pari vuotta sitten HSL:llä töissä samaan aikaan, kun kikysopimus oli
tullut voimaan. Silloin ylimääräinen 6 minuuttia työpäivässä ei vaikuttanut
millään tavalla mielekkäältä. Työntekijän näkökulmasta niin pieni muutos
työajassa ei voinut olla hyödyllinen kenellekään -- lisäsi ehkä vaan
byrokratiaa. En varsinaisesti osaa tämän luennon perusteella vieläkään sanoa,
oliko juuri niillä minuuteilla kansantaloudelle merkitystä, mutta näin
jälkikäteen on myönnettävä, että Sipilän hallitus onnistui nostamaan
työllisyysastetta ja sillä on ainakin merkitystä niille ihmisille, jotka saivat
töitä.


\newpage
\section{Rahapolitiikka}

Valtiotieteen tohtori Antti Suvanto luennoi aiheella ''Rahapolitiikka''. Luento
alkoi ymmärrettävästi johdannolla, joka kattoi peruskäsitteistön määrittelyn
ensimmäisenä kysymyksenään: ''Mitä on raha?'' Vaikka kysymys saattaa vaikuttaa
banaalille, arvostan itse suuresti luennon lähestymistapaa lähteä liikkeelle
perusteista -- tosiasiassa harvoin sitä tulee arjessa ajateltua rahan
luonnetta. Pitkälti tämän kurssin ansiosta olen alkanut etsiä kirjoja, jotka
käsittelevät rahan filosofiaa. Erityisesti tahtoisin ymmärtää paremmin kuinka
luotonlaajennus ja vähimmäisvarantojärjestelmä toimii ja mitä implikaatioita
niillä on.

Rahapolitiikka on keskuspankin harjoittamaa talouspolitiikkaa. Suomi on osa
euroaluetta, joten rahapolitiikan toiminnallinen keskus on vuodesta 1999 alkaen
ollut Euroopan keskuspankki. Rahapolitiikan ensisijainen tavoite on hintavakaus
eli inflaation pitäminen tavoitetasolla. Liian korkea inflaatio johtaisi
sattumanvaraiseen varallisuuden jakoon ja olisi lisäriski, sillä talouden
ennustettavuus heikkenee. Deflaatio sen sijaan aiheuttaisi investointien
tyrehtymistä, joten EKP-alueella tavoitteena on pitää inflaatio lähellä muttei
yli kahden prosentin. Hintavakauden lisäksi toissijaisia rahapolitiikan
tavoitteita ovat talouskasvun ja työllisyyden tukeminen. Keskuspankin
käytettävissä olevia keinoja ovat ohjauskorko, arvopaperiostot ja viestintä.

Mielestäni oli suorastaan huvittavaa kuulla, kun Suvanto kertoi, että ennen 80-
ja 90-lukuja rahapolitiikkaa luotiin salassa, päätöksillä pyrittiin yllättämään
markkinat ja tätä pidettiin hyvänä käytäntönä. Olen seurannut talouden
tapahtumia ilmeisen lyhyen aikaa, sillä avoimuus ja ennen kaikkea ennakoitavuus
tuntuvat itsestäänselvyyksille. Tutummalta kuulosti Suvannon kuvaus siitä,
kuinka EKP ohjauskoron muutoksella ei ole tarkoitus aiheuttaa muutosta
markkinoilla, sillä huolella hoidettu viestintä ennen päätöksentekoa on saanut
markkinat odottamaan päätöstä ja sopeutuminen on jo tapahtunut.

Luennon lopulla oli vielä katsaus finanssikriisiin ja sen syntytekijöihin.
2000-luvun alussa rahapolitiikka onnistui päätavoitteessaan ja inflaatio oli
toivotulla tasolla, mutta rahoitusmarkkinoiden vakauden tai euroalueen sisäisen
vaihtotaseen eroja ei huomioitu riittävästi. Puoli vuotta sen jälkeen, kun
Yhdysvaltojen subprime-luotot nousivat huolenaiheeksi, levisi ongelma myös
euroalueelle ja pankkien välinen rahakauppa tyrehtyi. EKP reagoi tähän
antamalla 100 miljardin euron luottopaketin rahaliikenteen elvyttämiseksi.
Talouden näkymät synkkenivät merkittävät vuoden 2008 loppupuolella ja kaikki
keskuspankit laskivat ohjauskorkoaan synkronoidusti. Finanssikriisi nosti
pintaan eurooppalaisen velkakriisin, josta seurasi myöhemmin koko euroalueen
luottamuskriisi. Lopulta kurinalaisen talouspolitiikan avulla näistä kaikista
selvittiin vaihtelevan onnistuneesti vain talouden supistumisen kustannuksella.
Mikään valtio ei luopunut eurosta.


\newpage
\section{Asuntomarkkinat ja makrovakaus}

Valtion taloudellisen tutkimuskeskuksen tutkimusjohtaja Essi Eerola luennoi
otsikolla ''Asuntomarkkinat ja makrovakaus''. Luennon teemoja olivat Suomen
asuntomarkkinoiden kehitys, lainanotto ja makrovakaus. Koska kaikki
asuntomarkkinoihin liittyvä on itselleni nyt ajankohtaista, olin erityisen
kiinnostunut tämän luennon sisällöstä.

Yllätyin kun tutkimusjohtaja Eerola esitteli asuntojen reaalihintaindeksin
kehitystä viimeiseltä 30 vuodelta, jossa näkyi, kuinka pääkaupunkiseudun
hintataso alkoi eriytyä muun Suomen hintatasosta kymmenisen vuotta sitten.
Yllätyin siksi, että luulin kaupungistuminen Suomessa olleen vahvaa jo ainakin
90-luvun lopulta alkaen ja olisin olettanut sen näkyneen asuntojen
hintakehityksessä vähintään niiltä ajoilta alkaen. Toisaalta sama
reaalihintaindeksi paljastaa myös sen, että asuntojen hintakehitys koko
2000-luvun alun on suurelta osin ollut vain korjausliikettä 90-luvun laman
jyrkälle pudotukselle, jolloin koko maassa asuntojen hinnoista katosi
keskimäärin noin puolet. Tätä taustaa vasten kuvaajan lukuja oli helpompi
ymmärtää.

Mielestäni tärkein aihe luennolla olivat lainanotto ja makrovakaus. Lainanoton
mahdollisuus itsessään on hyödyllistä, sillä se lisää hyvinvointia ja antaa
esimerkiksi nuorille mahdollisuuden velkaantua opintoja varten ja maksaa
opintovelkaa pois myöhemmin työelämässä. Tai kuten taloustieteessä asia
ilmaistaan: tasata kulutusta yli elinkaaren. Mutta liiallinen velkaantuminen on
tietysti myös riski paitsi yksilölle niin myös laajemmin talouden näkökulmasta.
Jos talous heikkenee paljon, tulee vastaavasti paljon asuntoja myyntiin yhtä
aikaa, sillä ihmiset eivät välttämättä selviä velkataakastaan. Tämä entisestään
laskee asuntojen arvoa, vaikeuttaa lainanottajien asemaa, supistaa kulutusta ja
ruokkii talouden heikkenemistä.

Lainanottoa pyritään rajoittamaan sääntelyllä. Lainan suuruutta saatetaan
rajoittaa suhteessa hankittavan asunnon arvoon nähden tai vaihtoehtoisesti
lainanottajan tuloihin nähden. Erityisesti finanssikriisin jälkeen on otettu
käyttöön makrovakaustoimia ja lainoituksen sääntelyä on kiristetty, mutta
samalla Eerola huomautti, että tosiasiassa sääntelyn tehokkuus ja vaikutukset
eivät ole kovin kattavasti tunnettuja. Joka tapauksessa esimerkiksi Suomessa on
käytössä enimmäisluototussuhde (85\% tai 95\% ensiasunnonostajille), joka rajaa
kotitalouksien lainataakkaa suhteessa asunnon arvoon.


\newpage
\section{Rahoitusmarkkinoiden sääntely ja valvonta}

Finanssivalvonnan pankkivalvonnan osastopäällikkö Jyri Helenius luennoi
otsikolla ''Rahoitusmarkkinoiden -- erityisesti pankkien -- sääntely ja
valvonta''. Finanssivalvonta edistää ''finanssimarkkinoiden vakautta ja
luottamusta sekä asiakkaiden, sijoittajien ja vakuutettujen suojaa.''
Finanssivalvontaa säätää laki finanssivalvonnasta. Helenius painotti valvomisen
roolia sääntelyn sijaan, mutta Finanssivalvonta osallistuu finanssimarkkinoiden
lainsäädännön valmisteluun, vaikkei päättävä hallinnon elin olekaan.
Valvottavia kohteita on pitkä lista, joka kattaa mm. pankit, vakuutusyhtiöt ja
-kassat, työttömyyskassat, sijoituspalveluyritykset ja pörssin.

Nyt kun finanssikriisi on vielä tuoreessa muistissa, ei väitettä valvonnan ja
turvaverkkojen tarpeellisuutta tarvitse perustella kenellekään. Sen sijaan on
täysin perusteltua muistuttaa, ettei turvallisuutta saa ilmaiseksi, sillä
sääntelyllä voi olla sivuvaikutuksia ja toisaalta turvaverkko voi kannustaa
pankkeja ottamaan suurempia riskejä.

Erityisesti ''Rahapolitiikka''-luennon jälkeen oli mielenkiintoista kuulla,
mitä finanssikriisistä tarkalleen ottaen opittiin. Helenius listasi neljä
merkittävää kohtaa. Ensimmäinen oli arvattavasti se, että pankkien
riskimarginaalit olivat liian ohuet. Kriisin jälkeen sääntelyä on kiristetty
näiltä osin nostamalla pääoma- ja likviditeettivaatimuksia sekä
vä\-him\-mäis\-oma\-va\-rai\-suus\-as\-tet\-ta. Toinen ongelma liittyi
sääntelyyn itseensä, sillä sääntelyn vaatimukset tiukentuivat kriisin edetessä
ja sitä kautta hankaloittivat tilanteen toipumista. Nyttemmin sääntelyn
pääomavaatimuksia on muokattu vastasyklisemmiksi.

Kolmas ongelma liittyi johdon kannustimiin, jotka olivat mitoitettu
palkitsemaan riskinottoa liian lyhyellä aikavälillä. Kriisin seurauksena
bonuksien maksujen ehtoja ja viiveitä on pidennetty siten, ettei
vakavaraisuuden vaarantamisesta palkita niin herkästi. Viimeisenä ongelmana
Helenius mainitsi systeemiriskit, joita on kriisin jälkeen alettu torjua
uusilla makroriskeihin perustuvilla vakavaraisuusvaatimuksilla ja tehostetulla
valvonnalla. Lisäksi pankkien kriisinratkaisumallia on muutettu sellaiseksi,
ettei pankkeja tueta verovaroilla vaan pikemminkin sijoittajien varoilla.

Finanssivalvonta ei ole pelkkä paperitiikeri, sillä jos valvottava taho ei
toimi sääntöjen mukaisesti, voi Finanssivalvonta tarttua sanktioihin.
Ääripäissä vaihtoehtoja ovat sakkorangaistus ja koko toimiluvan poisotto.
Keskitien vaihtoehto on se, että Finanssivalvonta voi asettaa asiamiehen
tarkkailemaan valvottavaa organisaatiota. Se oli minusta mielenkiintoista.


\newpage
\section{Hitaan kasvun anatomia finanssikriisin jäl\-keen}

Suomen Pankin johtokunnan jäsen professori Seppo Honkapohja luennoi otsikolla
''Hitaan kasvun anatomia finanssikriisin jälkeen''. Suomi on saanut nauttia
talouden ja elintason kasvusta lähes koko olemassaolonsa ajan jos sodat ja
90-luvun lama pyöristetään pois tarkastelusta. Kuitenkin finanssikriisin
jälkeisinä vuosina 2008--2014 BKT ei kasvanut ollenkaan ja senkin jälkeen
talous on voinut aneemisesti. Honkapohja käsitteli luennollaan syitä sille,
mistä talouden heikko kehitys Suomessa on johtunut.

Finanssikriisistä lähtien sekä korot että inflaatio ovat olleet ja pysyneet
matalana. Vaikka tilanne on uusi, se ei riitä selittämään Suomen heikkoa
talouskehitystä, sillä sekä USA että muut Euroopan maat ovat tilanteesta
huolimatta toipuneet finanssikriisistä vähintään kohtuullisesti. Yksi ilmeinen
Suomelle erityinen tekijä on Nokia ja sen matkapuhelintuotannon katoaminen.
Vaikka Nokia oli merkittävä Suomelle, se ei Honkapohjan mukaan kuitenkaan riitä
selittämään kuin osan taloustilanteesta.

Kuten Ilmakunnaan luennolla aiemmin opimme, Suomen hyvinvointimalli on
riippuvainen viennin kilpailukyvystä. Vienti heikkeni voimakkaasti juuri
finanssikriisin jälkeisinä aikoina. Osittain se johtui globaalista talouden
kurjistumisesta, mutta Suomen ongelmana oli myös kasvaneet
yksikkötyökustannukset, jotka söivät kustannuskilpailukykyä. Kustannusten kasvu
selittyy ainakin osin sillä, että sopivasti ennen Yhdysvaltain asuntokuplan
puhkeamista Suomessa työntekijäosapuoli oli onnistunut sopimaan itselleen
reilut palkankorotukset, jotka valitettavasti olivat kilpailukyvyn riippakivenä
monta seuraavaa vuotta.

Heikko vienti, Nokian menetys ja yleisesti vaikea ja epävarma tilanne
maailmantaloudessa on varsin kattava ongelmavyyhti. Lisäksi vielä investoinnit
romahtivat ja Suomi ei enää ollut PISA-tulosten kärjessä niin kuin pitkään
aiemmin. Honkapohja esitti luennon lopuksi suosituksia siitä, mitä tilanteen
korjaamiseksi tulisi tehdä. Kuten edellisestä voi päätellä, listalla on muun
muassa investointeihin ja kehitykseen panostaminen, koulutustason nosto ja
kustannuskilpailukyvyn parantaminen.

Tulevaisuuden haasteiksi Honkapohja mainitsi väestön ikääntymisen ja
ilmastonmuutoksen. Saatan itse olla liiankin optimisti, mutta itse pidän
ilmastonmuutosta mahdollisuutena, sillä sen vaatimat muutokset ovat myös
mahdollisuus talouskasvun näkökulmasta.


\newpage
\section{Tuottavuus, talouskasvu ja yhteiskunta}

Pitkän uran tehnyt taloustieteen dosentti Jukka Pekkarinen luennoi otsikolla
''Kasvun hidastuminen, tulonjako ja demokratia''. Luento ei harhaillut
otsikkonsa puitteista, sillä se käsitteli nykyisiä demokratian haasteita
nimenomaan taloudessa tapahtuneiden muutosten ja ongelmien näkökulmasta.

Olen itse seurannut huolestuneena populismin nousua koko 2000-luvun ajan, joten
oli mielenkiintoista kuulla, kun Pekkarinen kertoi nykypäivän tilanteella
olevan vastineita myös historiassa. Sekä 1800-luvun lopulla että 1930-luvulla
oltiin verrattavassa tilanteessa, jossa teknologinen kehitys on muuttuneen
taloustilanteen kautta sotkenut vallitsevia poliittisia kuvioita. Sitä
Pekkarinen ei sanonut ääneen, että molempia ajanjaksoja seurasi maailmansota.
Toivottavasti tällä kertaa vältymme sellaiselta.

Taloudessa näkyvään muutokseen on monia syitä, joista luennon perusteella
salaperäisin vaikuttaisi olevan hidastunut tuottavuuden kasvu. Kehityksen
suunta on ollut alaspäin vuosikymmeniä ja jo 60-luvulla ekonomistit Pekkarisen
mukaan ihmettelivät, miksi tietokoneet näkyvät yhteiskunnassa kaikkialla paitsi
BKT:ssa. Toisin sanoen vaikka uutta teknologiaa oli sekä saatavilla että
käytössä, se ei johtanut samanlaiseen tuottavuuden kasvuun kuin aiemmat
teknologian läpimurrot kuten höyrykone ja sähkö. Tämä on yhä asia, jota ei
täysin ymmärretä. Toisaalta voi olla että sodanaikaiset talouden työkalut kuten
BKT eivät onnistuneesti kuvaa tietotekniikan panosta taloudessa, mutta
Pekkarisen mukaan tämä on vain osa selitystä ja kyseessä on todella aito
tuottavuuden kasvun hidastuminen. Jos elintason kasvu todella pysähtyy tulevina
vuosikymmeninä, en oikeastaan itse ole asiasta erityisen huolissani. Eihän
tässä kukaan ole pettua joutunut syömään enää pitkään aikaan.

Sen sijaan olen huolissani eriarvoisuuden kärjistymisestä, joka on toinen
merkittävistä demokratian ongelmien taustatekijöistä. Pekkarisen mukaan tämä ei
ole meillä vaikuttanut niin kuin esimerkiksi Yhdysvalloissa. Olen samaa mieltä
siitä, että (suuruus)luokkaeroja on, mutta oman kokemuksen perusteella rohkenen
epäillä, että myös Suomessa demokratia on kärsinyt eriarvoistumisen takia.
Funktionaalinen tulonjako romahti palkkojen suunnalta 90-luvun laman aikaan ja
pysyi matalalla 2000-luvun nousukaudesta huolimatta finanssikriisiin saakka.
Vaikka nyt tulonjako on tasaantunut 80-luvun tasolle, luulen että se selittyy
pitkälti vain meneillään olevasta heikosta suhdanteesta. Mielestäni on
turvallista olettaa, että tällainen keskiluokan kurjistaminen on onnistunut
ruokkimaan populismikehitystä viime vuosikymmenet.

Kolmas tärkeä asia luennolla oli mielestäni se, että Suomi on Pekkarisen mukaan
jäänyt teknologian kehityksen ja hyödyntämisen kärjestä. Tämä on osoitettavissa
ICT-investointilukuja katsomalla. Minulla ei ole tähän mitään lisättävää muuta
kuin se, että väite on minusta valitettavalla tavalla linjassa sen edellisellä
(Seppo Honkapohjan) luennolla esitetyn asian kanssa, että Suomi on tippumassa
huipusta koulutuksen tasossa. Sekä teknologian hyödyntäminen että koulutus
olivat Suomen kiistattomat valtit vielä vuosituhannen vaihteessa, mutta tuntuu
siltä kuin Suomi olisi sen jälkeen jäänyt laakereilleen lepäämään.


\newpage
\section{Keskustelua globalisaatiosta}

Aalto-yliopiston kauppakorkeakoulun kansainvälisen talouden emeritusprofessori
Pertti Haaparanta luennoi otsikolla ''Keskustelua globalisaatiosta''. Luento
kattoi lyhyen katsauksen globalisaation historiaan ja keskittyi sen jälkeen
globalisaation vaikutuksiin erityisesti tuloeroihin ja kauppasotiin keskittyen.

Haaparannan mukaan globalisaation historian voi palastella useammalla tavalla,
jotka kaikki ovat lähellä toisiaan. Olen itse ikinä kuullut puhuttavan vain
globalisaatiosta itsestään, joten olen mieltänyt sen yhdeksi viime
vuosikymmenien epämääräiseksi ja yhtenäiseksi ajanjaksoksi. Luennon perusteella
globalisaation voi ajatella alkaneen jo 1800-luvun lopulla ja viimeisimmätkin
vaiheet voi jakaa kahteen jaksoon: hyperglobalisaatioon vuosina 1990--2008 ja
globalisaation seisahdukseen, joka alkoi finanssikriisistä. Hyperglobalisaatio
syntyi sosialismin romahduksen seurauksena, Kiinan talouselämän uudistusten
myötä ja teknologisen kehityksen mahdollistaessa tuotantoketjujen pilkkomisen.
Eräs merkittävimmistä ajanjakson seurauksista oli se, että 90-luvun alussa
kaupan osuus BKT:sta oli noin 30\%, mutta globalisaation seurauksena se kasvoi
jopa 60 prosenttiin.

Luennon mielenkiintoisin osuus oli globalisaation vaikutus tuloeroihin ja
erityisesti se, millaisia ongelmia asian mittaamiseen liittyy. Eräs
kuuluisimmista viime aikojen globalisaation kuvaajista on elefanttikuvio
(Lakner ja Milanovic), joka visualisoi hyvin sen, kuinka talouskasvusta ovat
hyötyneet toisaalta kaikkein köyhimmät ja toisaalta kaikkein rikkaimmat. Graafi
sellaisena kuin tunnemme käyttää tulojen suhteellista vertaustapaa. Kun samalla
aineistolla piirtää absoluuttisen vertauksen, saa aikaan kuvion, joka on
vaakasuora ja nousee pystysuoraan ylös rikkaimpien kohdalla. Toisin sanoen
absoluuttisesti mitattuna lähes kaikki vaurastuminen on mennyt rikkaimmille
viime vuosikymmeninä.

Tämä itsessään paljastaa paitsi sen, että suhteellinen ja absoluuttinen
mittaustapa antaa erilaisen kuvan kehityksestä niin myös sen, että tuloeroja
mitatessa ja esittäessä joutuu väistämättä eettisten valintojen äärelle.
Haaparanta itse julisti kannattavansa absoluuttista tuloerojen vertausta muun
muassa siksi, että se paljastaa selkeän korrelaation tulojen ja epätasa-arvon
kasvun välillä. Lisäksi on kehitetty hienovaraisempia mittaustapoja, jotka
vaativat esimerkiksi maan keskimääräisen tulotason ottamista huomioon ikään
kuin eettisenä parametrina.

Asia josta olisin tahtonut kuulla lisää oli tutkimus (Furceri, 2019), josta
Haaparannan yhteenveto oli, että rahoitusmarkkinoiden liberalisoinnilla ei ole
saavutettu talouskasvua, mutta se on johtanut tuloerojen kasvamiseen ja
kipannut funktionaalista tulonjakoa voittojen suuntaan. Toisin sanoen vaikka
globalisaation muut osatekijät olisivat avuksi talouden ja hyvinvoinnin
kasvattamisessa, on rahan liikkuvuuden vapauttamisella vain kehnoja
vaikutuksia. Toisaalta asiasta oli vain yksi tutkimus tarjolla.

Haaparanta kertoi laajasti myös kauppasodista, joka ovat syttyneet uudelleen
finanssikriisin jälkeisessä maailmassa, mutta minulle vaurauden ja tuloerojen
kasvu oli aiheena mielenkiintoisempi.


\newpage
\section{Väestönkasvu, ihmiskunnan kohtalonkysymys?}

Taloustieteen tohtori Ulla Lehmijoki luennoi otsikolla ''Väestönkasvu,
ihmiskunnan kohtalonkysymys?''. Väestönkasvu on ollut räjähdysmäistä
1700-luvulta lähtien sekä teollisen vallankumouksen että lääketieteen
läpimurtojen ansioista. Ihmisten lisääntyessä myös ihmiskunnan ekologinen
jalanjälki on kasvanut ja nykypäivänä olemme tilanteessa, jossa ihmiskunta
kuluttaa tarjolla olevaa biokapasiteettia enemmän ja nopeammin kuin sitä on
saatavilla. Toisin sanoen tilanne on kestämätön pidemmällä aikavälillä.

Ennen katsausta varsinaisiin uhkakuviin, Lehmijoki kertoi, millaisia menetelmiä
ja virhemarginaaleja väestönkasvun ennustamiseen liittyy. Ennustukset
rakennetaan oleellisesti kolmesta eri komponentista: selviytymisfunktiosta,
fertiliteettifunktiosta ja momentista. Selviytymisfunktio tulee suoraan väestön
odotetusta eliniästä. Sen ennustaminen ei aina ole helppoa, mutta sen osuus
kokonaisväestökehitykseen on verrattain pieni. Fertiliteettifunktio pyrkii
ennustamaan sen, missä iässä ja kuinka paljon väestö lisääntyy. Hedelmällisyys
tunnetaan melko hyvin, mutta toisaalta väestökehityksen ennustamisessa
fertiliteetin pienetkin virheet kertautuvat ja aiheuttavat epävarmuutta. Kolmas
tekijä on väestömomentti, jossa on kyse yksinkertaisesti siitä, kuinka paljon
on ihmisiä, jotka tulevat sukukypsään ikään tulevaisuudessa.

Koska ennustaminen on vaikeaa, YK julkaisee omissa ennusteissaan useita
variantteja, joista todennäköisimpänä tulevaisuuskuvana pidetään
mediumvarianttia. Tällä hetkellä maailmanlaajuinen kokonaishedelmällisyysluku
(TFR) noin 2,4 lasta per nainen. Noin 2,1 on nettouusiutumisluku eli se
tasapaino, jossa väestö ei kasva eikä supistu. YK:n mediumvariantin ennusteen
mukaan hedelmällisyys laskee arvoon 1,85 vuoteen 2100 mennessä, jolloin väestön
suuruus olisi noin 11 miljardia. Ennusteessa on toisaalta optimistista se, että
väestönkasvu on verrattain maltillista ja pysähtyy vuosisadan aikana, mutta
toisaalta lisäys nykytilanteeseen on yli kolme miljardia henkeä, joten
resurssien ylikulutuksen hillitseminen on vaikeaa.

Lehmijoen mukaan tilanne ei kuitenkaan ole toivoton ja sietokyvyn rajoitta
oleva resurssien käyttötaso on saavutettavissa. Tämä tietysti vaatii
poliittista tahtoa ja toimia. Usein länsimaissa ollaan huolissaan Aasian tai
Afrikan valtavista populaatioluvuista, mutta tosiasiassa tällä hetkellä
länsimaat (Pohjois-Amerikka, Länsi-Eurooppa ja Australia) ovat täysin vastuussa
resurssien liikakulutuksesta. Tulevaisuudessa kun elintaso nousee Intiassa,
Kiinassa ja Afrikassa, saattaa ekologinen jalanjälki alueilla kasvaa myös yli
kohtuullisen rajan, mutta toistaiseksi länsimaissa voimme syyttää vain itseämme
tuhlailusta.


\newpage
\section{Talouspolitiikkaa 5 vuosikymmenellä}

Kunnioitettavan pitkän virkamiesuran valtiovarainministeriössä tehnyt
valtiosihteeri Raimo Sailas kertoi oman kokemuksensa Suomen talouselämän
vaihteista 1970-luvulta lähtien. Luento oli luonteeltaan tämän kurssin
vapaamuotoisin ainakin siinä mielessä, ettei tukena ollut kalvoesitystä.
Otsikoksi oli kerrottu: ''Talouspolitiikkaa 5 vuosikymmenellä. Kokemuksia,
näkemyksiä ja opetuksia kolmesta talouskriisistämme.''

Luennon luomat mielikuvat erityisesti 70- ja 80-luvuista sopivat hyvin yhteen
niihin, joita minulle on välittynyt sen ajan elokuvista -- elämä oli monella
tapaa yksinkertaisempaa, naiivimpaa ja päätöksiä syntyi mekanismeilla, joita
nykyaikana ei voi todeta muuksi kuin korruptioksi. Silloin sitä nimitettiin
varmaan maan tavaksi. Sailaskaan ei sanonut sitä suoraan, mutta kertoi
esimerkkejä joissa Kekkonen ''runnoi'' hallituksen kasaan ja Nesteen johtaja
puuttui kulissien takana talouden ylikuumentumista torjuvaan virkamiestyöhön.

Mutta luennolla oli myös kovaa asiaa. Ehkä hieman yllättäen öljykriisi 1973 ei
ole tullut vastaan tällä kurssilla vielä aiemmin, vaikka se on yksi merkittäviä
sekä Suomen että maailman talouskriisejä. Lähes uskomattomalta kuulosti se,
että vaikka öljykriisiin tietysti reagoitiin, nostettiin palkkoja heti
seuraavana vuonna 45\% kaksivuotisessa Tupossa. Toisaalta oli se kyseenalainen
ratkaisu Sailaankin mielestä. Vasta vuosikymmenen loppupuolella saatiin aikaan
elvytyshallitus (Sorsa II), joka kevensi veroja, lykkäsi ja kutisti
palkankorotuksia, mutta ehkä kauaskantoisimpana asiana muutti talouspolitiikkaa
ja asenteita yritysmyönteisempään suuntaan.

Luento muistutti monista asioista, joiden olen ikään kuin tiennyt kuuluvan
Suomen historiaan, mutta joita on aina ollut vaikea täysin ymmärtää, sillä olen
itse elänyt niin erilaisessa maailmassa. Yksi näistä oli säännöstely, jota
harrastettiin Suomessa paljon vielä niinkin hiljattain kuin 80-luvulla. Aiemmin
kurssilla on puhuttu rahamarkkinoiden säännöstelyn keventämisestä, mutta
säännöstely ei ollut pelkkä talousmaailman oikku vaan monien arkisten
perushyödykkeiden maahantuontia ja hintaa säännösteltiin. Suomi kuitenkin alkoi
hiljalleen avautua 80-luvun lopulla, muttei tarpeeksi hiljalleen eikä riittävän
suunnitelmallisesti, sillä 90-luvun lama sillä saatiin aikaan.

Minusta oli hauska anekdootti, kun Sailas kertoi pankinjohtajien rummuttaneen
markkinoiden vapautuksen puolesta 80-luvulla, mutta kun pankit alkoivat kaatua
90-luvulle tultaessa, muuttui ääni kellossa. Sen sijaan 90-luvulla ei
monellakaan ollut hauskaa -- sen verran muistan ajasta itsekin. Sailas jatkoi
historiassa matkaamista vielä finanssikriisiin saakka, mutta minulle
mielenkiintoisempi osa luentoa oli aika ennen kuin opin lukemaan ja
kirjoittamaan.

Arvostan toki hyvin valmisteltuja kalvoja ja kovia lukuja erityisesti silloin,
jos luennon asia on kvantitatiivinen. Tämä luento tuntui enemmän takkatulen
äärellä kerrotulta tarinalta, josta puuttuu helposti poimittava tärkein asia
tai oleellisin opetus. Mutta Sailaan kertomuksen vahvuus olikin juuri siinä,
että se tarjosi helposti lähestyttävän kokonaiskuvan ja onnistui välittämään
ajan ilmapiirin paremmin kuin mitä luvuilla ja kuvaajilla voisi koskaan kertoa.
Siinä mielessä tämä oli paitsi erinomainen päätösluento niin myös oma
suosikkini. Sailaan hyvä luento.


\newpage
\section{Yhteenveto}

Olen taloustieteen sivuaineopiskelija enkä ole seurannut talouden tapahtumia
missään merkittävässä määrin. Toki uutisia tulee vastaan, mutta uutisten
luonteen takia niistä ei oikein saa todellista ymmärrystä yksittäisten
tapahtumien taustoista ja niihin liittyvistä mekanismeista. Siksi tällä
kurssilla -- niin kuin kaikilla aiemmillakin taloustieteen kursseilla --  lähes
kaikki pintaa syvemmälle menevät selitykset talouden rakenteista ja
mekanismeista tulevat pääsääntöisesti uutena vastaan. Samasta syystä minun on
vaikea reflektoida oppimaani suhteessa siihen, mitä olen aiemmin tiennyt. Tai
siis oikeastaan se on todella helppoa, mutta reflektointi jää aika kevyeksi,
kun voin vaan todeta, että opin aivan kuin olisi kaadettu vettä tyhjään lasiin.

Samasta syystä kurssin ohjeistus, joka kehottaa miettimään, ''mitä
vastaväitteitä heräsi,'' tuntuu lähes pilkanomaiselta. En koe että minun olisi
kolmen aiemmin käyneeni taloustieteen kurssin pohjalta syytä alkaa väittämään
vastaan sille laumalle tohtoreita, jotka ystävällisesti tulivat kertomaan
omasta erikoisalastaan. En toki yritä välttää ajattelemasta omilla aivoilla,
mutta rajansa kaikella!

Sen verran tunnustan oppineeni että pidän taloustieteestä. Jos vielä pohtisin,
mitä tahtoisin tulevaisuudessa tehdä, saattaisin jatkaa tämän aineen parissa.
Mutta tosiasiassa olen jo lähes kymmenen vuotta tehnyt töitä
tietojenkäsittelytieteen opinnoista ponnistaen ja olen erittäin tyytyväinen
nykyiseen uraan. Tulin vaan pistäytymään koulunpenkillä ja punomaan opintoja
pakettiin.

\end{document}
